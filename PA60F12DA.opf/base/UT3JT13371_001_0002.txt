པར་སྐྲུན་གསལ་བཤད།

འདིར་སྟོན་པ་ཡང་དག་པར་རྫོགས་པའི་སངས་རྒྱས་ཀྱིས་ལྷག་པ་ཚུལ་ཁྲིམས་ཀྱི་བསླབ་པ་སྟོན་པའི་དབང་དུ་མཛད་ནས་རྩ་བའི་ལུང་སོ་ཐར་མདོ་དང༌། བཤད་ལུང་སྡེ་བཞི་སྟེ། འདུལ་བ་གཞི་དང༌། རྣམ་འབྱེད་དང༌། གཞུང་དམ་པ་དང༌། འདུལ་བ་ཕྲན་ཚེགས་གསུངས་པ་རྣམས་ཀྱི་ཚིག་དོན་གཙོ་བོ་རྣམས་འདུ་ཞིང༌། དོན་བདེ་བླག་ཏུ་རྟོགས་པར་མཛད་པའི་བསྟན་བཅོས་མེ་ཏོག་ཕྲེང་རྒྱུད་ཅེས་བྱ་བ་འདི་ནི། འདུལ་འཛིན་ཆེན་པོ་འཕགས་པ་དགེ་འདུན་འབངས་ཀྱི་སློབ་མ། འཕགས་པ་ས་གའི་ལྷས་མཛད་པ་ཡིན་ཞིང༌། སློབ་དཔོན་ཡོན་ཏན་འོད་ཀྱིས་མཛད་པའི་འདུལ་བ་མདོ་རྩ་བ་ལས། ཁྱད་ཆོས་ལྔས་ཁྱད་པར་དུ་འཕགས་ཏེ། རྩོམ་པ་པོ་དགྲ་བཅོམ་པ་ཡིན་ཞིང༌། གླེང་གཞི་རྩ་བས་ཟིན་པ། ཚིག་ཉུང་ཞིང་དོན་རྒྱ་ཆེ་བ། ཚིག་གི་སྡེབ་སྦྱོར་ལེགས་ཤིང༌། དོན་གོ་སླ་བའོ། །གཞུང་ཚད་ནི། བམ་པོ་དྲུག་ཡོད་པ་ལས། བམ་པོ་དང་པོ་ལ་ཤླཽ་ཀ་༢༩༥ བམ་པོ་གཉིས་པ་ལ་ཤླཽ་ཀ་༣༠༣ བམ་པོ་གསུམ་པ་ལ་ཤླཽ་ཀ་༣༡༢ བམ་པོ་བཞི་པ་ལ་ཤླཽ་ཀ་༣༤༨ བམ་པོ་ལྔ་པ་ལ་ཤླཽ་ཀ་༢༦༥ བམ་པོ་དྲུག་པ་ལ་ཤླཽ་ཀ་༡༧༥ བཅས་སོ།། གཞུང་འདི་ནི་གདུལ་བྱ་ལེ་ལོ་ཅན་དང༌། ཤེས་རབ་དམན་པ་དག་འདུལ་བའི་བཀའ་བསྟན་བཅོས་རྒྱ་ཆེན་པོ་རྣམས་ལ་ཐོས་བསམ་བྱེད་མི་ནུས་པས། དེ་དག་འདུལ་བའི་གཞུང་ལ་འཇུག་པའི་ཐེམ་སྐས་ལྟ་བུ་ཡིན་ཏེ། དགྲ་བཅོམ་པ་ས་གའི་ལྷས། ལེ་ལོ་ཅན་དང་བློ་དམན་དག།གཞུང་མངས་རྣམས་ཀྱིས་འཇིགས་པ་ནི། །ལེགས་གསུངས་འདུལ་བའི་རྒྱ་མཚོ་ལ། །ཡོན་ཏན་ལྡན་ཡང་འདོད་མི་བྱེད། །དེ་ཕྱིར་དེ་དག་གཞུག་དོན་དུ། །སྐྱོ་མེད་འགྲོ་བའི་ཆེ་བ་ཡི། །ཚིག་ལེར་བྱས་པའི་ཐེམ་སྐས་ཀྱིས། །རྟག་ཏུ་མུ་སྟེགས་སྟོན་བྱེད་བཞིན། །ཞེས་གསུངས་སོ།། དགེ་ཚུལ་ཀཱ་རི་ཀཱ་ལྔ་བཅུ་པ། ཁ་ཆེ་སློབ་དཔོན་དགེ་འདུན་བཟང་པོས་མཛད་པའི་དགེ་ཚུལ་ཀཱ་རི་ཀཱ་ལྔ་བཅུ་པ་འདིས། དགེ་ཚུལ་གྱི་བསླབ་གཞི་མཐའ་དག་དོན་བརྒྱད་དུ་བསྡུས་ནས་བསྟན་ཏེ། ༡ བསྟོད་ཅིང་ཕྱག་འཚལ་བ་དང༌།

༢ བསླབ་པ་ཉམས་སུ་བླངས་བ་དང༌། ༣ སྔ་དྲོའི་དུས་ན་ལས་གང་བྱ་བ་དང༌། ༤ ཟས་ཀྱི་བྱ་བ་བྱས་པའི་འོག་ཏུ་ལས་གང་བྱ་བ་དང༌། ༥ ཕས་ཕམ་པའི་གནས་དང༌། ༦ བསླབ་པ་ཕྲ་མོའི་གནས་དང༌། ༧ ཕྱི་དྲོ་ཕན་ཆད་ཇི་ལྟར་བྱ་བ་དང༌། ༨ འབྲས་བུ་ཇི་ལྟར་བྱ་བ་བཞིན་དུ་བསྟན་པའོ།། དགེ་ཚུལ་ཀཱ་རི་ཀཱ་སུམ་བརྒྱ་པ། སློབ་དཔོན་ཤཱཀྱ་འོད་ཀྱིས་མཛད་པའི་དགེ་ཚུལ་ཀཱ་རི་ཀཱ་སུམ་བརྒྱ་པ་འདིས་མགོ་མཇུག་ཏུ་བསྡུ་ན་དགེ་ཚུལ་གྱི་བསླབ་གཞི་བཅུ་དང༌། ཕྱོགས་མཐུན་ཉམས་པ་རྣམ་བཞི་སྤོང་བ་དང༌། འདུལ་བ་མདོར་བསྡུས་བཅས་དོན་རྣམ་པ་བཅོ་ལྔར་བསྡུས་ཏེ་རྒྱས་པར་བསྟན་ཏོ། །དེ་ལ་བསླབ་གཞི་བཅུ་ནི། སུམ་བརྒྱ་པ་ལས། གང་ཞིག་སྲོག་གཅོད་གཞན་གྱི་ནོར་འཕྲོག་དང༌། །མི་ཚངས་སྤྱོད་བརྫུན་བཅོས་པའི་ཆང་ལ་སོགས། །གར་སོགས་ཕྲེང་སོགས་མལ་ཆེ་མཐོ་བ་དང༌།། ཕྱི་དྲོའི་ཁ་ཟས་དངུལ་ཉིད་སྤོང་བ་སྟེ། །ཞེས་གསུངས་སོ།། བསླབ་གཞི་བཅུ་པོ་འདི་དག་ནི་དགེ་ཚུལ་ཕ་མ་གཉིས་ཀས་བསླབ་པར་བྱ་བ་ཡིན་ཏེ། འདུལ་བ་མེ་ཏོག་ཕྲེང་རྒྱུད་ལས། བཅུ་ཡི་གནས་ལ་དགེ་ཚུལ་ཉིད། །དགེ་ཚུལ་མ་ཡང་དེ་བཞིན་ནོ། །ཞེས་གསུངས་སོ།། ཕྱོགས་མཐུན་ཉམས་པ་རྣམ་བཞི་ནི། ཁྱིམ་པའི་རྟགས་སྤོང་བའི་ཕྱོགས་མཐུན་དང༌། རབ་ཏུ་བྱུང་བ་ཉམས་པའི་ཕྱོགས་མཐུན་དང༌། བླ་མར་གསོལ་བ་བཏབ་པ་ལས་ཉམས་པའི་ཕྱོགས་མཐུན་དང༌། སྡོམ་པ་མཐའ་དག་ཉམས་པའི་ཕྱོགས་དང་མཐུན་པ་རྣམས་སོ། །གཞུང་འདིར་དགེ་ཚུལ་གྱི་བསླབ་བྱ་ཕྱོགས་མཐུན་དང་བཅས་པ་ཞིབ་ཕྲ་གསལ་ཞིང༌། ཁྱད་པར་འདུལ་བ་ལུང་སྡེ་བཞིའི་ཁུངས་གསལ་བར་དྲངས་ཏེ་སྟོན་པའོ།། དེས་ན་འདུལ་བའི་གཞུང་གསུམ་པོ་འདི་ཉིད་འདི་ག་ཝཱ་ཎ་བཛྲ་བིདྱཱ་གཙུག་ལག་སློབ་གཉེར་ཁང་གི་འདུལ་བའི་ཟུར་བལྟའི་སློབ་ཚན་དུ་བཞག་སྟེ། འཆད་ཉན་གནང་བཞིན་ཡིན་པས། ད་ཆ་སློབ་གཉེར་བ་རྣམས་ལ་ཐུགས་མཁོ་ཡོད་པར་བརྟེན། རང་དགོན་གྱི་བླ་མ་ཀརྨ་དབང་རྒྱལ་མཆོག་ནས་པར་སྐྲུན་གྱི་སྦྱིན་བདག་གནང་བ་ལ་ཐུགས་རྗེ་ཆེ་ཞུ་རྒྱུ་ལགས།

དེ་བཞིན་མ་ཕྱི་གསལ་པོ་མ་ཐོབ་པ་དང༌། ཞུ་དག་གནད་སྨིན་མ་སོང་བ་སོགས་ཀྱིས་ལྷག་ཆད་དང༌། ནོར་འཁྲུལ་བྱུང་བ་ཐམས་ཅད་མཁས་དབང་རྣམས་ཀྱི་དྲུང་དུ་བཤགས་ཤིང༌། ནོར་བཅོས་བཀའ་བསླབ་ཀྱང་ལྷུག་སྩོལ་གནང་བའི་བཀའ་དྲིན་ཞུ། ཝཱ་ཎ་བཛྲ་བིདྱཱ་དཔེ་མཛོད་ཁང་ནས། ཕྱི་ལོ་༢༠༠༥ ཟླ་བ་༡༡ ཚེས་༡༥ ཉིན་དགེ་སློང་ཚེ་རིང་པས། 